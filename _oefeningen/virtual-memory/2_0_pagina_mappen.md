---
layout: default
title: Adrestranslatie in xv6
nav_order: 2
parent: "Zitting 3: Virtual memory"
has_children: true
has_toc: false
---

# Adrestranslatie in xv6

Voor we duiken in de code van xv6 willen we eerst verzekeren dat je begrijpt hoe een besturingssysteem ervoor kan zorgen dat een specifiek virtueel adres van een proces gemapt wordt op een fysiek adres in het werkgeheugen.

Zoals uitgelegd in het xv6-boek, is het xv6-riscv besturingssysteem ontworpen voor RISC-V processoren die het Sv39 schema volgen, waarbij een virtueel adres 39 bits lang is.

Onderstaande voorstelling vinden we terug in de [RISC-V privileged specification](https://riscv.org/technical/specifications/):

![Sv39-scheme](../../../img/sv39-virtual-address.png)

Neem een stuk papier en geef antwoord op de volgende vragen.

* Wat is het bereik van virtuele adressen in Sv39 (`[minimale adres, maximale adres]`)?

In xv6 worden slechts 38 bits van de 39 bits effectief gebruikt. Het maximale virtuele adres in xv6 wordt `MAXVA` genoemd.

> :bulb: `MAXVA` is eigenlijk het maximale adres + 1. `MAXVA` zelf is dus geen geldig adres.

* Wat is de waarde van `MAXVA`?
* Hoeveel gigabyte werkgeheugen kan dus maximaal geadresseerd worden door een xv6-proces?

> :bulb: Interessant weetje: 32-bit machines waren voor een lange periode de meest voorkomende consumentenmachines. 32-bit machines hebben registers van 32-bit lang. Er werd dus ook meestal gekozen om virtuele adressen 32-bit lang te maken. Je kan nu dus uitrekenen wat het maximaal geheugen is dat processen op dit soort machines konden adresseren (~4gb). Dit bleek voor sommige processen te weinig te zijn, een belangijke reden om van 32-bit naar 64-bit te schakelen.

Stel dat xv6 een nieuw proces inlaadt in het geheugen. Op dat moment moet xv6 de pagina's van dit proces in het fysieke geheugen plaatsen, en vervolgens een virtueel-naar-fysieke mapping opstellen.
Deze mapping gebeurt niet willekeurig.
Onderstaande figuur, uit hoofdstuk 2 van het xv6-boek, toont de virtual memory layout van een process.

![xv6-virtual-layout](../../../img/xv6-virtual-layout.png)

Een pagina die in de virtuele adresruimte van ieder xv6-proces geladen wordt, is de *trampoline*. 
In een toekomstige sessie gaan we in detail bekijken waarom deze pagina daar gemapt staat.
Vandaag zijn we echter nog niet geinteresseerd in *wat* de trampolinepagina doet, wel in *hoe* de trampolinepagina gemapt wordt.

Neem aan dat:
1. De trampolinepagina in het fysieke geheugen staat in het frame met nummer 1234 (`PPN` = 1234).
2. Het virtuele adres `MAXVA-PGSIZE` (0x3ffffff000) moet verwijzen naar de eerste byte van deze trampolinepagina.
   
Je moet nu, als besturingssysteem, ervoor zorgen dat wanneer het nieuwe proces `MAXVA-PGZISE` probeert te dereferencen, de RISC-V hardware dit kan vertalen naar de eerste byte van frame 1234.

* Welke stappen moet xv6 zetten om ervoor te zorgen dat deze adresvertaling correct uitgevoerd wordt? Neem aan dat de top-level page directory, a.k.a. "page-table page", reeds bestaat en dat dit de enige page-table page is die al gealloceerd is voor dit proces.
  * Maak een tekening van de adrestranslatie en hoe de virtuele adresbits gebruikt worden (cf. Fig 3.2 in het xv6-boek).
  * Hoeveel page-table pages moet het besturingssysteem aanmaken?
  * Welke waarden moeten in deze page-table pages ingevuld worden?

> :bulb: De vraag kan ook zo gesteld worden: hoe kan een besturingssysteem de trampolinepagina mappen op frame 1234?

> :warning: Indien je na 30 minuten in de oefenziting nog niet klaar bent met deze sectie, roep dan zeker een assistent om je verder te helpen.
